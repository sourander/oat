# 4: Akateeminen tyyli

## Akateeminen kirjoittaminen

![Kirjanlukuvinkit](../images/lukuvinkit.png)

**Kuvio 2:** *Akateemista lukemista ja kirjoittamista kannattaa opetella opiskeluiden aikana. Yksi tapa on tutustua KAMK:n e-kirjaston kirjoihin. Näistä näkyy kuvassa kaksi: Akateemisen lukemisen ja kirjoittamisen opas (Vilkka H. 2020) sekä Hyvä, parempi, valmis: Opinnäytetyöopas ammattikorkeakouluille (Takala, J. 2023)*

Tämä luku perustuu kokonaisuudessaan *Akateemisen lukemisen ja kirjoittamisen oppaaseen*. Kyseisen teoksen lukeminen on äärimmäisen suositeltavaa. Akateemiseen kirjoittaminen on tiedonluomisen ja luovan ongelmanratkaisun metodi. Siihen liittyviä taitoja ovat tiedonhakutaidot, tiedonarviointitaidot sekä tiedon soveltamisen taito. Ammattikorkeakoulun koulutuksen yksi pyrkimys on, että kykenet työelämässä luomaan selvityksiä tai raportteja, joiden sisältö on johdonmukaista ja perusteltua. Koulutuksen aikana näitä tekstilajeja ovat opinnäytetyö ja oppimispäiväkirja, mutta työelämässä saatat joutua vertailemaan, mikä tarjolla olevista palveluista sopii parhaiten yrityksen käyttötarkoitukseen [^1d1c01]. Sinun tulisi osata ajatella analyyttisesti ja luoda sellainen tutkimuksellinen asetelma, joka mahdollistaa palveluiden vertailemisen systemaattisesti. Vertailun tulokset tulee osata esittää siten, että esihenkilö tai muu tilaaja ymmärtää sinun löydöksesi, ja kyetä osoittamaan, mistä olet hankkinut tietosi ja millä perusteella arvioit sen olevan uskottavaa tietoa.

## Oppimispäiväkirjan tyyli

Teoksessa on myös oma, hyvin lyhyt alalukunsa oppimispäiväkirjasta tyylilajina. Siitä on lainaus alla:

> "Oppimispäiväkirja on oman oppimisen reflektointia taaksepäin ja eteenpäin. Oppimispäiväkirja pyrkii olemaan kokonaisuus, jossa opintojaksolla opitun avulla pystyt laventamaan aiempaa osaamistasi tai muuttamaan oma ajattelutapaasi. Merkittävintä tekstissä ovat opintojaksolla esitetyt, sinulle tärkeät käsitteet tai teoriat, joiden olet huomannut muuttaneen ajatteluasi tai asenteitasi." ==Hanna Vilkka [^1d1c01]==

Huomaathan, että oppimispäiväkirjan tekstissä saa kuulua sinun oma äänesi. Tyylin tulee olla asiallista, mutta sen ei tarvitse olla kuivaa. Oppimispäiväkirjan saa kirjoittaa minä-muodossa.

Oppimispäiväkirja ei voi kuitenkaan olla pelkkää reflektiivistä sisäistä pohdintaa ja omien tulteiden tulkintaa. Arvosteluasteikon keskiössä on se, kuinka hyvin olet ymmärtänyt opintojakson sisällön ja miten hyvin osaat soveltaa sitä. Varmista, että merkinnöistä käy ilmi sinun osaamisesi taso.

!!! tip

    Kannattaa tutustua muiden opiskelijoiden kirjoittamiin opinnäytetöihin. Millainen niiden rakenne on? Millaista on kieli? Tunnistatko mielestäsi hyvän opinnäytetyön huonosta. Miten?

!!! tip

    Silmäile myös alan julkaisuja, joita löytyy usein termillä `whitepaper`. Millaista kieltä ja tyyliasua niissä käytetään? Mihin lähteisiin niissä viitataan ja miten? Alla pari suositusta:

    * Databricks: [Lakehouse: A New Generation of Open Platforms that Unify Data Warehousing and Advanced Analytics](https://www.cidrdb.org/cidr2021/papers/cidr2021_paper17.pdf)
    * Google: [The Google File System](https://static.googleusercontent.com/media/research.google.com/en//archive/gfs-sosp2003.pdf)
    * Netflix: [Abuse and Fraud Detection in Streaming Services Using Heuristic-Aware Machine Learning](https://arxiv.org/pdf/2203.02124.pdf)
    * Polar Electro Oy: [Polar Fitness Test](https://www.polar.com/en/img/static/whitepapers/pdf/polar-fitness-test-white-paper.pdf)

## Esimerkkejä

Tulevaisuudessa tulen lisäämään tähän opiskelijan tekemän mallisuorituksen; kunhan sopiva tulee vastaan ja saan siihen luvan. Tällä hetkellä paikanpitäjänä toimivat alla olevat Medium-artikkelit, joita yhdistää TIL (Today I Learned) -teema. Esittelen kustakin artikkelista hyviä ja huonoja puolia **tämän oppimispäiväkirjaohjeen** näkökulmasta.

### Esimerkki 1: Microservice vs. Monolithic Architecture

Ensimmäinen artikkeli on [TIL-6: Which is better? Microservice vs. Monolithic Architecture in a Nutshell](https://recepinanc.medium.com/til-6-microservices-vs-monolithic-architecture-b58488b846dd).

Artikkelin pituus on noin 500 sanaa ja lisäksi siinä käytetään kuvamuotoista taulukkoa hyödyksi. Artikkelin kieli on kuitenkin hyvää, selkeää ja käyttää ammatti- ja asiantuntijakieltä. Tekstin rakenne on selkeästi jaoteltu väliotsikoilla.

??? info "Parannettavat asiat: koita päätellä ennen kuin katsot"

    Parannettavaa:

    *  Lähteet ovat listattuna lopussa, mutta niitä ei ole käytetty tekstissä.
        *  Kenties esimerkiksi Fundamentals of Software Architecture -kirja voisi olla hyvä lähtökohta.
    *  Taulu on kuvamuotoinen. Markdown-taulukko olisi parempi.
    *  Sisältö on liian luettelovetoinen (bullet point)
    *  Runko toistaa ylälaidan taulukossa näkyvän tiedon.
        *  Runkoteksti voisi syventää taulukon tietoja lähdekirjallisuuden avulla.

### Esimerkki 2:Cookie authentication

Toinen artikkeli on [TIL — Understanding cookie based authentication](https://medium.com/@AbbasPlusPlus/til-understanding-cookie-based-authentication-57701a4577a1).

Artikkelin pituus on noin 400 sanaa. Lisäksi siinä on käytetty selkeää ja tiivistä koodilohkoa avuksi sekä sekvenssidiagrammia. Kieli on selkeää ja asiantuntevaa. Tekstin rakenne on selkeästi jaoteltu väliotsikoilla.

??? info "Parannettavat asiat: koita päätellä ennen kuin katsot"

    Parannettavaa:

    * Lähteet puuttuvat kokonaan.
        * Kenties Mozilla Developer Networkin artikkeli olisi hyvä lähtökohta.
    * Sekvenssidiagrammi kannattaisi tehdä Mermaidilla. Näin se on helpompi versionhallita kuin PNG-kuva.
    * 100 sanaa lisää olisi voinut syventää artikkelia.
        * Kenties tokenin sisältö olisi voinut olla hyvä lisäys.

### Esimerkki 3: SOLID

Kolmas artikkeli on [[TIL-3] SOLID Principles, Explanation and Example](https://davidasync.medium.com/til-3-solid-principles-explanation-and-example-4875567aa2b3).

Artikkelin pituus on noin 1500 sanaa. Artikkelissa on käytetty lisäksi apuna humoristisia kuvia sekä selkeitä koodilohkoja, joissa on vain olennainen mukana. Kieli on selkeää ja asiantuntevaa. Tekstin rakenne on selkeästi jaoteltu väliotsikoilla. Teksti on sidottu hyvin henkilön omaan elämään: *"During my performance review at my...". Aiheen oppimiselle on löydetty myös suoria hyötyjä työelämässä: *"post job vacancies [...] demand solid understanding about SOLID"*. Tekstissä viitataan ensi käden tietoon eli Robert C. Martinin julkaisuun vuodelta 2000.

??? info "Parannettavat asiat: koita päätellä ennen kuin katsot"

    Parannettavaa:

    *  Osa lähteistä on listattu vain lähdeluettelossa, mutta ei tekstissä.
    *  Osa lähteistä on vain tekstin sisällä, mutta ei listattuna lähdeluettelossa.
    *  Teksti ylittää 500 sanan rajan reilusti.
        *  Onhan opettaja pyytänyt käsittelemään kaikki viisi periaatetta samassa postauksessa?
        *  Jos on, pitäisikö jokin periaate käsitellä kattavasti ja muut pintapuoleisesti?

## Lähdeluettelo

[^1d1c01]: Vilkka, H. *Akateemisen lukemisen ja kirjoittamisen opas.* Jyväskylä: PS-Kustannus. 2020.
